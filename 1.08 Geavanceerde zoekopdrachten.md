## Geavanceerde zoekopdrachten

Met een eenvoudige zoekopdracht op een trefwoord kun je, zeker als je na verloop van tijd meer notities hebt, niet alles zo snel terugvinden als je wilt. Met de volgende zoekopties kun je heel gericht zoeken waarbij je gebruik maakt van het combineren van woorden en operatoren om te zoeken op meta-informatie. In dit hoofdstuk worden de meeste zoekmogelijkheden uitgewerkt. Wil je er nog meer weten, raadpleeg dan de [Evernote Search Grammar](http://dev.evernote.com/documentation/local/chapters/search_grammar.php).

Tips:

* Plak deze tips als notitie in Evernote, zodat je de zoekopties altijd bij de hand hebt.
* Zoekopdrachten zijn *niet* hoofdlettergevoelig, dus *archief* is hetzelfde als *Archief*.
* De operatoren voer je, ook in de Nederlandse versie van Evernote, Engelstalig in.
* Sommige operatoren kunnen wel met een spatie achter de dubbele punt terecht, de meeste niet. Dus je kunt het beste geen spatie achter de operators plaatsen.

Een standaard zoekopdracht met meerdere trefwoorden laat alleen notities zien waarin álle trefwoorden voorkomen, bijvoorbeeld:

> offerte advies jansen

Om alle notities te laten zien waarin één van de trefwoorden voorkomt (dus óf offerte óf advies óf jansen), gebruik je operator *any:*

> *any:*offerte advies jansen

Let op: als je *any:* gebruikt moet deze operator altijd aan het begin van de zoekopdracht staan.

Je kunt in één specifiek notitieboek zoeken. Zo kun je bijvoorbeeld in een notitieboek met de naam "Archief" zoeken naar notities met de tekst offerte óf advies:

> notebook:Archief any:offerte advies

Let op: je kunt de operator *notebook:* maximaal éénmaal toepassen. Deze operator moet helemaal voorin staan - zélfs voor *any:*. Als je toch meerdere notitieboeken noemt dan zoekt Evernote in het laatstgenoemde notitieboek. Als je geen enkel notitieboek meegeeft dan doorzoekt Evernote het actieve notitieboek. Om alle notitieboeken te doorzoeken klik je bovenaan je lijst met notitieboeken op "Alle notitieboeken" voordat je de zoekopdracht intypt.

De *tag:* operator laat je je notities filteren op specifieke labels. Bijvoorbeeld notities met het label "offerte":

> tag:offerte

Je kunt ook zoeken op notities die juist níet voorzien zijn van het label "offerte":

> -tag:offerte

Als een notitie of label spaties bevat dan omsluit je deze met aanhalingstekens. Bijvoorbeeld:

> tag:"offerte advies"

Om op meerdere labels te zoeken herhaal je de operator *tag:*, je ziet dan bijvoorbeeld alle notities met het label "offerte advies" én het label "MKB":

> tag:"offerte advies" tag: MKB
 
Wil je zowel alle MKB notities als alle adviesoffertes vinden? Dan combineer je met de operator *any:*

> any: tag:"offerte advies" tag:MKB

Met de *wildcard* * kun je ook alleen de eerste letters van een woord opgeven. Dit werkt ook met labels. Zo kun je notities vinden met *lifehacker* of *lifehacking*:

> lifehack*

Tip: notities met *minimaal één label* kun je vinden met tag:* en notities *zonder label* met -tag:*

Als je een trefwoord zoekt waarvan je zeker weet dat het in de titel staat dan kun je daarin zoeken met *intitle:*.

> intitle:offerte

Per notitie houdt Evernote bij wanneer deze is *aangemaakt (created)*, voor het laatst *gewijzigd (updated)* en *gedeeld (sharedate)*. Bij het aanmaken van een notitie zijn beide data aan elkaar gelijken. De operatoren op te zoeken op data zitten iets gecompliceerder in elkaar door de manier waarop je de datum moet samenstellen.

Je kunt zoeken op een absolute datum in de vorm JJJJMMDD (jaar, maand, dag). Om bijvoorbeeld te zoeken op een notitie die is aangemaakt *op óf na* 21 april 2011 zoek je op:

> created:20110421

Als je wilt zoeken op een notities die *precies op* 21 april 2011 zijn aangemaakt, dan zoek je met een kleine omweg op:

> created:20110421 -created:20110422

Het is zelfs mogelijk om het tijdstip bij de zoekopdracht te betrekken, bijvoorbeeld notities vanaf 21 april 2011 09:00u (lokale tijd):

> 20110421T090000

Om in de tijdzone GMT te zoeken plaats je er een hoofdletter *T* achter.

Je kunt ook op een relatieve datum zoeken en zo notities sinds *gisteren (day)*, twee *weken (week)* geleden, afgelopen *maand (month)* of vorig *jaar (year)* zijn gewijzigd. Notities die gisteren of vandaag zijn aangepast kun je terugvinden met:

> updated:day-1

Tip: Je kunt de datum van aanmaak en wijziging handmatig in een notitie aanpassen.

Alle notities die je via het web hebt gedeeld met anderen terugvinden met de zoekopdracht:

> sharedate:*

Om notities terug te vinden met een willekeurig bestand erin kun je zoeken op:

> resource:*

Je kunt ook specificeren welk *type* bestand je zoekt. Stel dat je alle *audiobestanden* (zoals MP3 en wave) wilt vinden, dan kan dat via

> resource:audio/*

Zo kun je bijvoorbeeld zoeken naar notities met een *PDF-bestand*:

> resource:application/pdf

En zo naar notities met *afbeeldingen* erin:

> resource:image/*

Over de termen die je aan de operator *resource:* meegeeft kun je [meer lezen op Wikipedia (MIME-types)](http://en.wikipedia.org/wiki/MIME_type).

Weet je de bestandsnaam? Met de operator *filename:* kun je daarop zoeken:

> filename:factuur-1221712.pdf

Of, als je maar een deel van de bestandsnaam weet:

> filename:factuur*

Om notities te vinden waarin je selectievakjes hebt gebruikt zoek je op:

> todo:*

Je kunt specificeren of je notities zoekt die todo's bevatten die je nog moet doen met *false* (of die juist al zijn gedaan met *true*):

> todo:true

Alle *versleutelde* notities kun je terugvinden met onderstaande zoekopdracht. Hier is geen extra parameter voor nodig.

> encryption:

Met *latitude:*, *longitude:* en *altitude:* kun je zoeken naar notities die op een specifieke plaats zijn gemaakt (lengte- en breedtegraad of hoogte). Bijvoorbeeld alle notities die je in Amsterdam hebt genomen:

> latitude:52.319393 -latitude:52.427966 longitude:4.828491 -longitude:4.973373

Tips:

* De Evernote clients op smartphone en tablet laten op een grafische kaart zien waar je de notities hebt genomen. Dat zoekt handiger.
* Coördinaten kun je achterhalen via [iTouchMap.com](http://itouchmap.com/latlong.html) of [Get Lat Lon](http://www.getlatlon.com/).
 
Je kunt een auteur noemen in een notitie. Evernote vult de auteur van een notitie zelf in als je e-mailberichten importeert. Alle notities van auteur "Frank Meeuwsen" vind je als volgt:

> author:"Frank Meeuwsen"
 
Notities terugvinden op de manier waarop je ze in Evernote hebt gestopt kan ook. Zoek op de Evernote Web Clipper met *web.clip*, je lokale mail client clips met *mail.clip*, geïmporteerde e-mailberichten met *mail.smtp*, iOS client (iPhone, iPad) met *mobile.ios* en Android client met *mobile.android*. Notities die zijn aangemaakt op een mobiele client kun je vinden met:

> source:mobile.*

Daarnaast kun je zelfs zoeken met welke applicatie je de notitie hebt aangemaakt. Bijvoorbeeld alle notities die je hebt aangemaakt met Evernote Skitch:

> sourceapplication:skitch.*

De Evernote Web Clipper geeft notities weer die je eerder op een specifieke website hebt aangemaakt. Je kunt ook zelf notities zoeken, bijvoorbeeld alles wat je van Lifehacking.nl hebt geclipt:

> sourceurl:http://lifehacking.nl/*

De notities met onderdelen waarvoor Evernote tekstherkenning heeft gebruikt kun je ook terugvinden. Zelfs op type: *printed*, *speech*, *handwritten*, *picture*, of *unknown*. Alle notitites met tekstherkenning kun je zo vinden:

> recotype:*
