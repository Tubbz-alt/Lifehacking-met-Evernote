## Synchroniseren

Evernote zal automatisch om de zoveel tijd alle notitieboeken, notities en labels *synchroniseren* (*Engels: synchronise*) met de webservice. Het interval kun je via de instellingen in de clients regelen. Zo heb je altijd een online kopie bij Evernote staan.

Als je bij het aanmaken van een notitieboek hebt gekozen voor Lokaal dan synchroniseert Evernote deze niet. Je bent dan zelf verantwoordelijk voor het maken van een backup.

Je kunt je notities benaderen via de [webinterface van Evernote](https://www.evernote.com/Home.action). Wijzigingen die je aanbrengt via de webinterface worden bij een volgende synchronisatie doorgevoerd op je apparaat.

Daarnaast kun je Evernote installeren op meerdere apparaten, bijvoorbeeld op je smartphone, tablet, laptop en PC. Dankzij de synchronisatie kun je op al deze apparaten bij je notities om iets op te zoeken of verder te werken.

Voor Premium-gebruikers maakt Evernote ook periodiek een kopie van een notitie zodat je terug kunt gaan naar eerdere versies van de notitie.

De inhoud van notities komt niet automatisch mee naar mobiele apparaten omdat deze vaak beperkte schijfruimte hebben. Als je een notitie eenmaal hebt geopend op een mobiel apparaat dan blijft Evernote deze altijd bijwerken zodat je er ook zonder internet-verbinding gebruik van kunt maken. Premium-gebruikers kunnen hele notitieboeken tegelijk offline beschikbaar maken.

Je kunt een synchronisatie forceren met de knop Synchroniseren. In Evernote voor Windows kun je ook op F9 drukken en in Evernote voor Mac op Cmd+Ctrl+S.

![Evernote Sync](images/106_sync.png)

Tip: Synchroniseer altijd voordat je een machine verlaat. Zo kun je op een andere machine direct verder werken en vermijd je conflicterende notities.

Synchroniseren duurt meestal maar een paar seconden. Grote bijlagen duren iets langer. Als je Evernote opnieuw of op een ander apparaat installeert duurt het synchroniseren langer omdat je database direct na installatie wordt opgebouwd.

Hoewel het in de praktijk weinig is gebeurd kan de Evernoteservice tijdelijk onbereikbaar zijn wegens gepland onderhoud of een storing. Evernote rapporteert de status via de [Evernote Status pagina](http://status.evernote.com/) welke je kunt volgen via [RSS](http://status.evernote.com/rss "Evernote status volgen via RSS") en [Twitter](https://twitter.com/evernotestatus "Evernote status volgen via Twitter"). Tijdens de downtime kun je op de OSX- en Windowsclients gewoon doorwerken maar niet synchroniseren met de Evernote servers. Premium gebruikers die notitieboeken offline beschikbaar hebben gemaakt op hun iPhone of iPad kunnen ook gewoon doorwerken. Zodra de servers weer beschikbaar zijn synchroniseert Evernote weer zodat alle clients weer up-to-date zijn.
