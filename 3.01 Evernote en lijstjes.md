## Evernote en lijstjes

Een checklist op het juiste detailniveau maakt dat je niets vergeet en verder kunt met je stappenplan in geval van een interruptie. Atul Gawande beschrijft in het boek [The Checklist Manifesto](http://www.bol.com/nl/p/the-checklist-manifesto/1001004010216954/ "Bol.com: The Checklist Manifesto van Atul Gawande") hoe het gebruik van checklists levens kan redden in de bouw, luchtvaart en medische sector.

Met lijstjes kun je je op de uitvoering concentreren in plaats van bedenken wat je volgende stap is - dat bespaart ook nog eens tijd.

> So, if you do something again and again, and want to do it right every time, use a checklist.

Evernote maakt het werken met afvinklijstjes gemakkelijk. Er is speciaal voorzien in een selectievakje wat je af kunt vinken. Je kunt het vakje aan- en uitvinken door erop te klikken met de muis. Op je smartphone of tablet tik je erop met je vinger.

Met een zoekopdracht kun je notities met selectievakjes terugvinden.

Evernote wisselt de terminologie af. Selectievakjes heten soms 'te-doen'. Je kunt ze aanvinken (een vinkje erin plaatsen) of uitvinken (het vinkje weg halen).

### Checklists in de praktijk

Schrijf een volgende keer als je iets gaat doen wat je vaker gaat doen stapsgewijs op wat je doet. De volgende keer volg je de checklist en verfijn je deze door het detailniveau af te stemmen op je behoefte of de volgorde te veranderen. Je zult zien dat de checklist na een keer of drie al heel betrouwbaar is.

Om de checklists snel te vinden wanneer je ze nodig hebt kun je in Evernote een notitieboek aanmaken met een naam als "Checklists". Je kunt ook werken met een zoekopdracht waarbij je op label zoekt. Of maak een zoekopdracht op de eigenschap dat er een "te-doen" in de notitie zit.

Maak vervolgens een notitie per checklist. Voorbeelden uit de praktijk zijn:

* Zomertijd / Wintertijd checklist

	Noteer alle klokken in het huis, van boven naar beneden, met korte instructie over het aanpassen van de klok.

* Blog publicatieproces

	Vergeet niet je blogartikel onder de aandacht te brengen en som de sociale netwerken zoals Twitter, Google+, Facebook, Pinterest en/of LinkedIn die je gebruikt op en publiceer waar passend.

* BTW aangifte ondernemers

     Als ondernemer kun je de stappen die je ieder kwartaal of jaar voor de BTW-aangifte doorloopt noteren: downloaden bankafschriften, facturen in orde maken, etc.

* Wachtwoord wijzigen

	Sommige wachtwoorden die je periodiek moet wijzigen gebruik je echter op meerdere apparaten. Bijvoorbeeld op je smartphone en tablet. Som apparaten en diensten waar je je wachtwoordwijziging ook moet doorvoeren op.

* CV bijvullen

	Thermostaat laag, bij <40 graden de stekker eruit, bijvullen tot 2 bar en de boel weer aansluiten. In meer detail naar gelang je behoefte.

* Ontluchten radiatoren

	Som alle radiatoren van boven naar beneden op.

* Teamleider checklists

	Aandachtspunten voor een sollicitatiegesprek, bilateraal overleg, functionerings- en beoordelingsgesprek, in- door- en uitstroom, evaluatiegesprek, speciale gelegenheden en instructies.

* Wekelijks onderhoud

	Getting Things Done (GTD) is praktische manier van werken om grip te krijgen op je werk en de dagelijkse stortvloed aan informatie. Hoeksteen van het systeem is het wekelijkse onderhoud. Daarbij loop je een aantal zaken na zoals nog te verwerken input, je agenda en openstaande werkzaamheden. Interruptie tijdens je wekelijks onderhoud is vervelend maar met een checklist pak je het in ieder geval weer op waar je gebleven bent.

* Todo

	Je kunt ook je takenlijsten zelf in Evernote invoeren. In een toekomstig hoofdstuk gaan we daar dieper op in.

### Te-doens invoegen
Voeg een te-doen in door met de muis te klikken op het pictogram van het selectievakje ![Evernote te-doen pictogram](images/301_todo.png) in de werkbalk boven een notitie. Je kunt ook een vakje invoegen via de rechtermuisknop > Te-doen > Selectievakje invoegen.

Het toetsenbord is sneller, gebruik de sneltoetsen:

* Windows: Ctrl+Shift+C
* Mac: Ctrl+Shift+T

Tips:

* Als je een te-doen intypt en op ENTER drukt dan verschijnt alvast een nieuwe te-doen, net als een opsomming.
* Via het rechtermuisknopmenu > Te-doen kun je alle te-doens in één keer aan- of uitvinken.

\newpage

### Notities met te-doens zoeken

Om notities te zoeken waarin je een selectievakje hebt gebruikt zoek je op:

> todo:*

Je kunt ook zoeken op notities waarin nog selectievakjes open staan:

> todo:false

Of notities met een of meerdere selectievakjes aangevinkt:

> todo:true

Bovenstaande zoekopdrachten zijn inderdaad niet logisch. Een zoekopdracht op *false* levert notities op met selectievakjes die je nog moet aanvinken. Je moet dan ook denken vanuit het vakje dat je zoekt: is deze wél (true) of níet (false) aangevinkt?

Atul Gawande beschrijft in het boek [The Checklist Manifesto](http://www.bol.com/nl/p/the-checklist-manifesto/1001004010216954/ "Bol.com: The Checklist Manifesto van Atul Gawande") hoe het gebruik van checklists levens kan redden in de bouw, luchtvaart en medische sector. Welke checklists zet jij in Evernote?
