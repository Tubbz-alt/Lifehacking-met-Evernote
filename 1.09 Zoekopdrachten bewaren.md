## Zoekopdrachten bewaren

Zoekopdrachten die je vaker gebruikt kun je bewaren. Door een *opgeslagen zoekopdracht* (*Engels: saved search*) aan te tikken wordt deze direct uitgevoerd. Je kunt binnen Evernote maximaal 100 zoekopdrachten bewaren.

Je kunt een zoekopdracht opslaan en wijzigen in de desktopversies van Evernote of via Evernote op het web. In de desktopversies van Evernote bewaar je een zoekopdracht als volgt:

1. Type de zoekopdracht in de zoekbalk.
2. Bekijk of de resultaten goed zijn. Pas eventueel de zoekopdracht aan.
3. Rechtsklik op "Opgeslagen zoekopdrachten" en kies "Opgeslagen zoekopdracht aanmaken"
4. Geef je zoekopdracht een logische naam. Bij "zoekopdracht" zie je de eerder ingetypte opdracht zelf.
5. Klik op OK.

In Evernote op het web en op je smartphone kun je een zoekopdracht na uitvoering bewaren vanuit het menu wat verschijnt als je de zoekopdracht aanklikt. Opgeslagen zoekopdrachten zijn na synchronisatie in alle andere Evernote clients en de webversie terug te vinden en te gebruiken. Dus ook op je tablet of smartphone.

Tip: Als je een datum wilt gebruiken in een opgeslagen zoekopdracht, zorg dan dat deze relatief is. Gebruik de operatoren *day*, *month*, *week* en *year*. Zo blijft dezelfde zoekopdracht na verloop van tijd bruikbaar. Als je op 1 april een overzicht van de facturen van afgelopen kwartaal wilt zien kun je gebruik maken van de zoekopdracht die notities aangemaakt tussen 1 januari en 1 april met het label factuur laat zien:

> tag:factuur created:20120101 -created:20120401

Op 1 juli moet je bovenstaande zoekopdracht weer aanpassen voor het volgende kwartaal. Onderstaande zoekopdracht laat notities zien die de afgelopen drie maanden zijn aangemaakt met het label factuur:

> tag:factuur created:month-3
