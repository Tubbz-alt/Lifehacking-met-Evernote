## Notitieboeken en stapels

Evernote bewaart een notitie altijd in een *notitieboek* (*Engels: Notebook*). Notitieboeken kun je *lokaal* of *gesynchroniseerd* aanmaken. Lokale notitieboeken kun je alleen op de computer waarop je ze hebt aangemaakt gebruiken. Notities die je hebt verzameld in een gesynchroniseerd notitieboek kun je in één keer delen met anderen.

Evernote laat de lijst met notitieboeken die je hebt aangemaakt alfabetisch gesorteerd zien. Als je op een notitieboek in de lijst klikt dan geeft Evernote alleen notities uit dat notitieboek weer.

Een nieuw notitieboek kun je aanmaken via het menu Bestand of de sneltoets Ctrl+Shift+N. Je kunt ook rechtsklikken in de lijst van notitieboeken. Via de rechtermuisknop kun je een notitieboek ook hernoemen of verwijderen.

Tip: De sorteer-truc uit het vorige hoofdstuk met de tekens #-.(cijfer)@ werkt ook voor notitieboeken.

In de Webinterface en de Windows- en Mac clients kun je ook meerdere notities in één keer verplaatsen naar een ander notitieboek. Selecteer alle notities in de huidige weergave met Ctrl+A (Windows) of Cmd+A (Mac). Of klik na de eerste notitie de volgende aan terwijl je de toets Ctrl (Windows) of Cmd (Mac) ingedrukt houdt. Je kunt dan een ander notitieboek kiezen. Of de notities slepen op een notitieboek aan de linkerkant.

Hoewel je 250 notitieboeken kunt aanmaken is het overzichtelijker om het aantal zoveel mogelijk te beperken. Je kunt bijvoorbeeld één notitieboek "Archief" aanhouden voor notities die je enkel ter referentie bewaart. En voor ieder lopend project tijdelijk een apart notitieboek gebruiken. Als je klaar bent met het project dan ruim je je notities op en verplaats je de overgebleven notities naar "Archief" met de projectnaam als label.

Je kunt notitieboeken groeperen in een *stapel* (*Engels: stack*). Zo kun je bijvoorbeeld stapels Privé en Werk aanmaken. Of een stapel met daarin notitieboeken van verschillende apps die als soort *inbox* fungeren. Een stapel bevat zelf geen notities. Iedere stapel telt mee voor wat betreft het maximaal toegestane notiteboeken. Een lokaal notitieboek telt overigens niet mee.

Je kunt één notitieboek als standaard aanwijzen. Nieuwe notities komen daar dan standaard in terecht. Met vrijwel alle invoermogelijkheden voor Evernote kun je direct een ander notitieboek meegeven. Via e-mail bijvoorbeeld in de onderwerpregel door de naam van het notiteboek vooraf te laten gaan met een apenstaartje (@), zie ook hoofdstuk 1.10.

Verwijderde notities verplaatst Evernote naar de Prullenbak. Deze vind je terug onderaan je lijst met notitieboeken. Mocht je je bedenken dan kun je een verwijderde notitie dus eenvoudig herstellen. De prullenbak kun je handmatig leegmaken.
