## Evernote en het huishouden

Evernote is ook prima in te zetten om thuis orde op zaken te stellen, minder papier te gebruiken en projecten in kaart te brengen.

### Belangrijke documenten digitaliseren

Door handleidingen, facturen, bonnetjes en garantiebewijzen in Evernote te bewaren heb je ze altijd onder handbereik zonder dat ze ruimte innemen. Naast belangrijke data staan er ook contactgegevens op.

#### Handleidingen

Om een handleiding in Evernote te krijgen hoef je hoogstwaarschijnlijk niet met een scanner aan de slag. Fabrikanten leveren tegenwoordig de handleiding van apparaten of gadgets in PDF-formaat aan. En anders is deze wel te downloaden via de website van de fabrikant.

Mocht je tegen een probleem aanlopen, noteer dan je aantekeningen in de notitie. Vaak komt hetzelfde probleem weer terug en dan heb je het de volgende keer nog sneller gevonden. Vergeet niet dat je een aantekening ook als audio kunt opnemen.
c
Facturen krijg je ook steeds vaker digitaal binnen en kunnen zo naar Evernote. De overgebleven papieren variant is meestal één A4 en dus snel in te scannen.

#### Bonnetjes en garantiebewijzen

Maak foto's van bonnetjes en scan je garantiebewijzen. Een bonnetje vervaagt soms al voordat de garantieperiode verstreken is, zeker in de zon.

Vergeet ook de bonnetjes van dienstverleners zoals een loodgieter of onderhoudsmonteur niet.

### Lades, kasten en huis op orde

Digitaliseer losse papieren die je af en toe gebruikt en bewaar ze in Evernote. Zo heb je alles op één plek altijd bij de hand en neemt het geen ruimte meer in.

#### Tekeningen van je kind(eren)

Scan de tekeningen van je kinderen in of maak er een foto van. Dat scheelt een hoop ruimte!

#### Menukaarten

Menu's van bezorgrestaurants zoals pizza, Italiaan, Chinees, patatzaak en de ijswinkel zijn handig om bij de hand te hebben. Maak er een scan of foto van en bewaar ze in een notitie in Evernote. Zet het telefoonnummer in de titel zodat je het direct bij de hand hebt. En noteer de website in attribuut webadres.

#### Inventaris

Sta er af en toe eens bij stil of je wel een foto hebt van alle waardevolle spullen in huis. Door een foto met aanschafbewijs en serienummer te bewaren in Evernote heb je in geval van verlies, diefstal of beschadiging alle gegevens voor de politie en verzekeraar bij de hand.

Op deze manier kun je ook het voorraadbeheer in de detailhandel organiseren. Een wijnhandel of antiquariaat kan prima uit de voeten met een notitie per fles of voorwerp. Als je er meerdere op voorraad hebt, noteer je het aantal in de titel of in de notitie zelf.

#### Seizoenskleding opbergen

Als je spullen in dozen opbergt op zolder of op de vliering dan weet je hoe lastig het is als je iets nodig hebt. In welke doos zat die wintertrui, verloopstekker of DVD nu ook al weer?

Maak in Evernote per doos een notitie met een foto van de doos en noteer de inhoud. Zo voorkom je met een zoekopdracht in Evernote dat je mis grijpt.

#### Projecten in en om het huis

Schrijf dingen die je wilt aanpakken in huis op in Evernote. Denk bijvoorbeeld aan het opnieuw inrichten van een kamer. Bewaar mooie kleuren verf, stof of knipsels ter inspiratie in Evernote. Maak het praktisch en noteer afmetingen en maak checklists.

### Onderhoud

De checklists van Evernote die je kunt afvinken zijn voor onderhoud ideaal. Foto's kunnen je helpen met tweedehands verkoop en je herinneren hoe je je tuin hebt ingedeeld.

#### Onderhoudschema en checklists

Breng het onderhoudsplan van je huis onder in Evernote zodat je weet wanneer je voor het laatst de luchtkanalen of afzuigkap hebt schoongemaakt en de CV-ketel ontlucht.

Je kunt ook checklists aanmaken om stapsgewijs af te vinken wat je moet doen. Denk bijvoorbeeld aan de volgorde van het ontluchten inclusief radiatoren. Of een zomer- en wintertijd checklist om overal in een moeite door de tijd bij te stellen.

Zie hoofdstuk 3.1 voor meer tips over Evernote en lijstjes.

#### Verkoop tweedehands spullen

Heb je apparaten, gadgets, meubels, kleding, sieraden of boeken die je niet meer gebruikt? Die staan dan vast in de schuur of op zolder. In ieder geval is de afstand naar de computer te groot om ze direct even op Marktplaats of Bol.com te zetten.

Maak een foto met je smartphone en bewaar deze in Evernote met een korte omschrijving. Zo kun je het voorwerp in ieder geval aan geïnteresseerde familie en vrienden laten zien. Dankzij het synchroniseren van Evernote heb je de notities ook op je laptop of PC onder handbereik. Zo is de stap naar Marktplaats weer een stuk kleiner geworden.

#### Tuin

In Evernote kun je inspiratie over de indeling van je tuin en planten en bloembakken bewaren. Bijvoorbeeld van vaste planten die je wilt verplaatsen omdat ze ergens anders in de tuin beter tot hun recht komen.

Je kunt ook foto's maken om te herinneren waar je bollen hebt geplant. Of van de kaartjes die vaak aan planten vastzitten met de naam en verzorgingstips.

#### Cadeauideeën voor je partner

Uit dingen waar je partner het over heeft kun je regelmatig leuke ideeën halen voor dingen om samen te doen of om cadeau te geven. Luister goed en noteer de naam van dat restaurant zo snel mogelijk in Evernote. Of fotografeer het voorwerp in de winkel zoals een luchtje of schoenen. Clip de website van het magazine waar je een abonnement op kunt afsluiten. Lees alles over clippen in hoofdstuk 1.15.

Qua indeling van Evernote kun je een aantal kanten op: gewoon archiveren en erop vertrouwen dat je via trefwoorden in de tekst de notitie terug kunt vinden als je deze nodig hebt. Je kunt de notitie ook aanvullen met een aantal synoniemen of gerelateerde trefwoorden waar je later misschien op zoekt. Een andere optie is labels gebruiken, zoals "factuur" of "handleiding". En je kunt soortgelijke notities natuurlijk ook in een apart notitieboek bewaren, handig om met anderen te delen.
