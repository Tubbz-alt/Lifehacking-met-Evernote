## Evernote voor projectgroepen

Evernote is een handige steun voor een team waarin mensen samen werken aan de succesvolle uitkomst van een reeks activiteiten binnen een afgesproken periode. Het is een hulpmiddel voor de samenwerking in zo'n projectgroep en voor de taken van de individuele deelnemers. 

Evernote biedt non-profitorganisaties hiervoor zelfs al [groeps-accounts](https://support.evernote.com/link/portal/16051/16058/Article/1630/Adding-a-user-to-a-Group-Account) met [groepskorting](http://evernote.com/intl/nl/premium/groups/) en heeft speciale ondersteuning [voor scholen](http://evernote.com/intl/nl/schools/). Sinds eind 2012 is er ook ondersteuning voor het groepswerk in bedrijven: [Evernote Business](http://evernote.com/intl/nl/business/).

Een projectgroep kan nu al handig samenwerken door gebruik te maken van een *gedeeld* notitieboek. Lees hoe je notities of notitieboeken [deelt](https://support.evernote.com/link/portal/16051/16058/Article/3526/A-Sharing-Overview-for-ifttt-Users) met anderen. Bekijk ook de [instructievideo](http://www.youtube.com/watch?v=QtPCyV62zRM) waarin je kunt zien hoe je notitieblokken en notities deelt. Deelnemers aan een projectgroep met elk een Premium-account kunnen samen werken in een geheel eigen notitieboek. Een Premium-gebruiker - bijvoorbeeld de projectleider - maakt daarvoor een gedeeld notitieboek en geeft de anderen lees- en/of schrijftoegang.

### Projectplan

Projecten beginnen meestal met het maken van een plan en een planning. Hoe je dat ook doet, voor alle manieren is wel ondersteuning en verslaglegging met behulp van Evernote mogelijk.

Een brainstormsessie kun je voorbereiden met een *moodboard* in het gedeelde notitieboek. Het whiteboard of de flipovers met tekst en post-its kun je fotograferen en opslaan in Evernote, waar de tekst meteen wordt geïndexeerd. Voeg daar de presentaties, het verslag en de conclusies van zo'n *kickoff*-bijeenkomst aan toe en er is een goed begin gemaakt voor een verdere uitwerking van de planning.

### Projectblog

Wanneer de projectgroep aan de slag gaat kunnen de deelnemers hun gedeelde notitieboek gebruiken als communicatiemiddel. Je kunt het gebruiken voor het melden van ervaringen en voortgang. Webclips en bestanden die je bent tegengekomen tijdens de research voor het project kun je er gemakkelijk delen. Evernote wordt zo een naslagwerk vol met projectdocumentatie, verzameld en van aantekeningen voorzien binnen het team. In hoofdstuk 1.15 vind je meer informatie over webclippen.

Zo gebruikt is Evernote een soort groeps-weblog van de projectgroep. Een prettige en makkelijke manier om kennis te delen en ervaringen uit te wisselen. Je kunt dat doen met geschreven of getypte tekst, maar zelfs ook met ingesproken berichten. Allemaal direct met notities in Evernote.  

### Actielijsten

De planning binnen het project staat ook in Evernote. Daarvoor zijn de afvinklijsten die we in hoofdstuk 3.1 behandelen handig. Daarmee maak je *per persoon* een overzicht van actiepunten. Je kunt dit doen in een notitie met de namen van alle deelnemers aan de projectgroep, met onder elke naam een afvinklijst. Ook kun je per persoon een aparte notitie hiervoor maken.

Nog openstaande actiepunten in deze actielijsten kun je binnen het gedeelde notitieboek in Evernote opzoeken met de zoekstring ``todo:false``. Vind je het leuk om te zien wat er allemaal al gedaan is, zoek dan op ``todo:true``.

### Labels

Overzicht houden in het goed gevulde notitieboek van de projectgroep doe je met labels. Denk daarbij aan selecties met gebruik van deze labels:

* **agenda** – voor de uitnodiging, agendapunten en doumentatie van tijdgebonden groepsactiviteiten. Zoals vergaderingen, video-overleg, presentaties en zo meer.
* **actiepunten** – voor de notities waarin checklists met actiepunten staan.
* **tijdlijn** –  voor het overzicht in de tijdsplanning van het project. Je kunt een notitie met dit label plaatsen, waarin je (een bestand met) een Gantt-grafiek van het project zet. Ook kun je onder dit label een [stapel](https://support.evernote.com/link/portal/16051/16058/Article/622/An-Introduction-to-Stacks) met *datumlabels* hangen. Geef elke notitie waarin een tijdgebonden activiteit of een deadline te vinden is een label met de betreffende datum. Dat kunnen er ook meerdere zijn. In dit format: ``jjjjmmdd``. Door deze opmaak zullen de datum-labels overzichtelijk op chronologische volgorde gaan staan in de rij labels.
* **tekst** – voor alle leesvoer, notities, webclips en documenten met tekst.
* **presentaties** – voor alle presentaties gedurende het project.
* **geluid** – voor een overzicht van interviews en de gesproken boodschappen. Een soort voicemailbox van de projectgroep.
* **video** –  voor een overzicht van (links naar) video's van opgenomen groepsbijeenkomsten, videoconferenties, videopresentaties en achtergrondmateriaal.
* **blog** – alle persoonlijke meldingen. Hiermee selecteer je het 'projectblog'.
* **namen** –  van *alle* teamleden afzonderlijk. Taken, activiteiten, voortgangsmeldingen, blogs, presentaties en meer selecteer je hiermee *per persoon*.
* **archief** – voor de notities met inhoud die niet meer actueel is, maar zo wel als naslag bewaard kan worden.  Bijvoorbeeld een agenda met (concept)documenten van een bijeenkomst die al geweest is. Of achtergrondmateriaal voor een taak die gereed is. Geef je een notitie dit label, verwijder dan wel tegelijk de overige labels uit de notitie.

>TIP Ook wanneer jij als enige voor een project gebruik maakt van Evernote is het handig met deze labels te werken. Je hoeft dan niet per se voor het project een apart notitieboek te maken. Gebruik een label voor het project. Begin de tekst van dat label met een **+**-teken. Doe je dat systematisch voor alle projecten waarmee jij bezig bent, dan verschijnen die projecten in jouw rij met labels overzichtelijk in alfabetische volgorde bovenaan. 

### Notitiekoppelingen

Elke notitie in Evernote heeft een unieke snelkoppeling. Deze [notitiekoppeling](http://blog.evernote.com/2011/10/21/did-you-know-note-links-and-how-to-use-them/) kun je nu alleen nog in de Windows- en OSX-versies van Evernote via het menu op het klembord kopiëren. Vervolgens kun je die notitiekoppeling in een andere notitie plakken. De snelkoppeling zelf is een lange hyperlink, die begint met ``evernote:///view/``. Plak je deze in een notitie in Evernote, dan wordt het een groengekleurde tekst, met de titel van de notitie waarheen deze notitiekoppeling linkt.

Met deze notitiekoppelingen is het gedeelde notitieboek ook te gebruiken als een [Wiki](http://naarvoren.nl/artikel/wiki/) van de projectgroep. Dit geeft vele extra gebruiksopties. Bijvoorbeeld een *Homepage* voor de projectgroep. Dat is een notitie met rubrieken - bestaande uit subtitels met opsommingen daaronder - waarmee je een totaaloverzicht geeft van de inhoud van het gedeelde notitieboek. Ook vat je hierop de doelstelling, voortgang en planning van het project samen. Op die Homepage plaats je notitiekoppelingen naar de belangrijkste notities in het notitieboek. Omgekeerd kun je onderin elke notitie een notitiekoppeling plaatsen naar die Homepage.

Notitiekoppelingen kun je ook gebruiken binnen andere apps. In de app met je agenda plaats je bijvoorbeeld een notitiekoppeling naar de notitie met de agendapunten en documenten voor die bijeenkomst. Deze notitie open je met een tik daarop meteen in de app van Evernote.

### Projectleider

Eén persoon maakt een gedeeld notitieboek aan in zijn of haar Evernote. Vervolgens nodigt deze persoon via Evernote de andere teamleden uit. Zij accepteren die uitnodiging vervolgens door hun account te linken met dit gedeelde notitieboek. Iedereen kan daarna notities toevoegen aan en werken met de notities in dat notitieboek.

Als Premium-gebruiker kun je aan andere gebruikers het recht toekennen om ook zelf het gedeelde notitieboek [met anderen te delen](http://blog.evernote.com/2012/09/07/evernote-sharing-improvements-new-design-permissions-and-re-sharing/).

Alleen de persoon, die het notitieboek heeft gemaakt, kan ook labels aanbrengen. Het is daarom praktisch om het gedeelde notitieboek aan te maken in het Evernote-account van de projectleider. Door de labels en de Homepage te beheren heeft de projectleider regie over het gedeelde notitieboek en daarmee via Evernote over de activiteiten van de teamleden.

Wanneer binnen jouw bedrijf regelmatiger door projectgroepen en teams Evernote wordt gebruikt, kun je beter accounts bij [Evernote Zakelijk](http://evernote.com/intl/nl/business/) laten gebruiken. De projectleider kan dan met de Evernote Zakelijk-beheerconsole als beheerder nieuwe gebruikers uitnodigen en bestaande gebruikers beheren of die beheerdersrol delegeren.

Via de Evernote Galerij zijn [steeds meer apps](http://trunk.evernote.com/nl/category/productivity) beschikbaar om professioneel gebruik van Evernote te versterken. Bijvoorbeeld [Azendoo](http://trunk.evernote.com/nl/app/azendoo/), een app voor projectmanagent en [UberConference](http://trunk.evernote.com/nl/app/uberconference/web-apps), een web-app voor teleconferenties.

Wanneer het project de belangsteling heeft van personen *buiten* de projectgroep kan de projectleider tegelijk ook een apart gedeeld notitieboek aanmaken, dat openbaar is. Daarin kunnen de voortgang en de tussenresultaten van het project in de vorm van notities met bijlagen gemeld worden. De inhoud van zo'n openbaar notitieboek kan de projectleider (laten) delen met belanghebbenden via e-mail, sociale media en [RSS](https://support.evernote.com/link/portal/16051/16058/Article/2181/Accessing-RSS-Feeds-for-Public-Notebooks).

Ben jijzelf *solo* zowel de uitvoerder als projectleider van een project, dan kun jij op eenzelfde manier gebruik maken van Evernote. Niet alleen om het projectmateriaal gestructureerd te bewaren, maar ook door individuele meldenswaardige notities te delen met belanghebbenden bij jouw project.

Evernote is weliswaar jouw eigen bovenmenselijk geheugen. Maar het biedt ook vele mogelijkheden om in groepen samen met anderen informatie te delen en een klus te klaren.
