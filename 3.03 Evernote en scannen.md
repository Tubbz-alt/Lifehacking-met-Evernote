## Evernote en scannen

Evernote en scannen combineren goed. Je kunt daarmee tekst bewaren en snel terugvinden in Evernote. Dat biedt in het dagelijks gebruik vele mogelijkheden om dingen gemakkelijk te bewaren, nooit meer te vergeten en altijd bij de hand te hebben. 

Om die informatie naar Evernote te scannen kun je allerlei hardware gebruiken. Apparaten die je waarschijnlijk al gebruikt. Maar desgewenst ook speciale, direct met Evernote te koppelen, apparaten. 

### De eerste batch scannen

Evernote biedt in aanvulling op de opslag van digitale bestanden ook [OCR](http://nl.wikipedia.org/wiki/Optical_character_recognition "Wikipedia: Optical character recognition"). Daarmee worden, vermits je een Premium-abonnement hebt, behalve de tekst in notities ook nog de als bijlage in een notitie geplaatste PDF-documenten geïndexeerd. Je kunt in Evernote ook tekst in foto's snel opzoeken. Want zoals we in hoofdstuk 1.2 beschreven indexeert Evernote zelfs jouw met de hand geschreven tekst in afbeeldingen.

Gebruik je de gratis versie van Evernote, dan kun je overwegen om voor het uploaden van deze eerste batch je account eenmalig voor slechts een maand op te waarderen naar Premium. Als Premium-gebruiker kun je 1 GB extra aan je maand toevoegen, via "Increase Upload Allowance"  in Evernote Web.

Ga je papier scannen naar Evernote, denk dan eerst eens aan de papieren die je bij de hand wilt hebben. Dat zijn de papieren die je nu op de een of andere manier elders al bewaarde. In een portefeuille, in het mapje van de auto, in hangmappen, in ordners of op stapels. Denk bijvoorbeeld aan:

* **IDpapieren**. Van alles waarmee je jezelf identificeert. Zoals paspoort, IDkaart, rijbewijs, autopapieren, toegangspasjes, bankpasjes en lidmaatschapskaarten. Haal wel even je burgerservicenummer (BSN) door, dat hebben de meeste instanties toch niet nodig.
* **Verzekeringen**. De Groene kaart. Polisbladen. Verzekeringspasjes.
* **Garantiebewijzen**. Aankoopbonnen plus foto van de sticker met serienummer, de labels en het product zelf.
* **Contracten**. Arbeidsovereenkomst, dienstenovereenkomsten, tickets, toegangsbewijzen, allerhande op papier vastgelegde afspraken, voorwaarden en regelingen.
* **Aankoopgegevens**. Merken, typen, maten, namen van spullen die je wel eens koopt. Je kunt de labels van kleding en de stickers op de doos of de pot van medicijnen en apparaten in Evernote zetten.
* **Herinneringen** van papier. Dagboekaantekeningen, die oude schoenendoos vol jeugdfoto's, bewaarde knipsels, ansichtkaarten, notities op een kladblok, recepten, mapje met visitekaartjes, je adresboekje - het kan allemaal naar Evernote.
* **Spullen**. Handige informatie op doosjes, etiketten, labels in kleding en zo meer kun je ook fotograferen en de foto in Evernote bewaren.
* **Naslagmateriaal**. Heb je ooit informatie systematisch ter naslag of voor studie op papier bewaard: scan het naar jouw Evernote.

Dit soort informatie kun je scannen en samen met digitale informatie, die je al ergens op een harde schijf had bewaard, allemaal in jouw Evernote plaatsen. Je hebt het daarna altijd bij de hand en je kunt het daar altijd vlot doorzoeken.

### Scannen kan altijd en overal

Hoe scan je die papieren en hoe zet je ze in Evernote? Heb je geen scanner, dan kun je het laten doen of een speciale scanner aanschaffen. Maar besef dat je waarschijnlijk al geschikte spullen hebt, waarmee je direct aan de slag kunt om van alles in jouw Evernote te zetten. Je kunt dat op meerdere manieren en overal meteen doen.

#### Scannen met een fototoestel 
Tekst in foto's indexeert Evernote. Maak een foto van een tekst. Zet die foto op de computer direct in Evernote of stuur de foto daarheen per e-mail. Foto's direct van het toestel in Evernote zetten kan met toestellen met Wi-Fi of met gebruik van een SD-kaartje van [Eye-Fi](http://www.eye.fi/evernote) .

#### Scannen met de camera in je smartphone, tablet, laptop of computer
De meeste mobiele telefoonstellen en tablets hebben ook een camera aan boord. Daarmee kun je direct vanuit de app van Evernote een foto maken en opslaan in een notitie. Voor Android en iOS kun je ook apps vinden via de Evernote Galerij. Met zo'n app maak je van je telefoon een scanner. Bijvoorbeeld met  [Scanner Pro](http://clkuk.tradedoubler.com/click?p=24371&a=2064103&url=http%3A%2F%2Fitunes.apple.com%2Fnl%2Fapp%2Fscanner-pro-by-readdle%2Fid333710667%3Fmt%3D8%26uo%3D4%26partnerId%3D2003 "iTunes: Scanner Pro") voor iPhone en iPad of [DocScanner](http://clkuk.tradedoubler.com/click?p=24371&a=2064103&url==24371&a=2064103&url=http%3A%2F%2Fitunes.apple.com%2Fnl%2Fapp%2Fdocscanner%2Fid312391317%3Fmt%3D8%26uo%3D4%26partnerId%3D2003 "iTunes: DocScanner") voor smartphones en tablets met Android.

Ook laptops en computers zijn regelmatig voorzien van een camera. Vanuit Evernote kun je die direct activeren om een foto van bijvoorbeeld een visitekaartje of post-it notitie te maken.

#### Scannen met een printer of scanner thuis
Vaak kun je ook met je *all-in-one* printertje of met die aloude scanner thuis papier en foto's scannen. Je scant het van het apparaat naar jouw PC of Mac. Plaats de scan meteen in een map, die je als Import Map hebt gekoppeld aan Evernote, zie hoofdstuk 1.12. Dan komt de scan automagisch als bijlage in een notitie in jouw Evernote te staan.

#### Scannen met een grote kantoorprinter op jouw werk
Zo'n apparaat kan vaak direct papier scannen en per e-mail versturen. Laat de scan sturen naar  jouw unieke e-mailadres bij Evernote. Dan wordt de scan direct in jouw Evernote geplaatst. Je kunt dit klusje ook delegeren aan het secretariaat: laat alles van waarde dat op papier binnenkomt meteen scannen en naar jouw Evernote mailen.

#### Scannen met een draagbare scanner
Wil je een scanner kopen om sneller papier naar Evernote te kunnen scannnen, overweeg dan zo'n handige kleine scanner te kopen. In de Evernote Galerij staan dergelijke scanners, die scans direct in Evernote kunnen plaatsen. Bijvoorbeeld de *Canon* imageFormula scanners, de *Fujitsu* ScanSnap scanners en de mini *Doxie* scanner. Wil je een beeld krijgen van het gebruiksgemak van zo'n scanner, kijk dan eens naar de [ScanSnap S1100 video-review](http://lifehacking.nl/spullen/kan-een-mini-scanner-dan-een-lifehack-zijn-scansnap-s1100-review/) op *Lifehacking*.

#### Scannen door een scanbedrijf
Heb je geld te veel en tijd te weinig, dan kun je het scannen zelfs (eenmalig) uitbesteden aan een scanbedrijf. Je laat ook dan de gescande papieren naar het e-mailadres van jouw Evernote sturen. In de Evernote Galerij staat zelfs zo'n bedrijf. Dit bedrijf biedt als lokkertje de gratis software [scandrop](http://lifehacking.nl/kantoor-tips/scandrop-brengt-je-gescande-documenten-direct-naar-google-docs-evernote-en-meer/), waarmee je zelf kunt scannen en direct de de scan kunt opslaan in Evernote.

### Papierloos

Met Evernote kun je vrijwel *papierloos* leven. Wellicht voor jou geen doel op zich, maar in elk geval handig wanneer je ergens papieren nodig hebt, maar ze niet bij je hebt. Je hebt ze dan altijd met de app van Evernote vlot in beeld op je mobiele apparaat.

> Tip: **Skitch**. Maakte je vroeger nog wel eens ergens 'een printje' van, gebruik daar nu [Skitch](http://evernote.com/intl/nl/skitch/ "Skitch") van Evernote voor. Daarmee maak je gemakkelijk even aantekeningen op een foto, webpagina,  routekaart, schermafbeelding of een blanco vel digitaal papier. Jouw *digitale printje* kun je - met aantekeningen - meteen vanuit de app in Evernote bewaren. In hoofdstuk 1.16 vind je meer informatie.

Voorkom zoveel mogelijk dat je papier in Evernote moet scannen. Je kunt mensen met wie je samenwerkt vragen om facturen, vergaderstukken, bankafschriften enzovoorts meer niet meer op papier te ontvangen, maar als digitale bijlage bij e-mail of als download achter een wachtwoord. Zet je abonnementen om van papier in digitaal. Je hoeft dan hooguit nog maar af en toe documenten te converteren naar PDF, zodat de tekst geïndexeerd en doorzoekbaar wordt in Evernote. Hiervoor zijn vele apps en software verkrijgbaar.

Alle tekst die nog niet digitaal is, kun je altijd wel op de een of andere manier naar Evernote scannen. Met het apparaat dat je op dat moment bij de hand hebt. 

Ontvang je toch nog informatie op papier in je brievenbus, in je postbakje of op een bonnetje: meteen *scannen*!

Ontvang je tijdens een vergadering papier of maak je nog op papier aantekeningen: maak daarvan direct een foto met je telefoon. Komt er tijdens een cursus of workshop interessante tekst op een  whiteboard, flip-over of dia voorbij? Maak daar dan ter plekke een foto van met de app van Evernote.

Handige informatie op doosjes, etiketten, labels in kleding en zo meer kun je ook fotograferen en de foto in Evernote bewaren.

Scannen en Evernote gaan goed samen. Makkelijk overal meteen te doen. Je zult het daarna nooit meer vergeten!
