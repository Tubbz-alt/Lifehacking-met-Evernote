## Evernote en Twitter

Je kunt korte notities aanmaken via Twitter. Evernote heeft hiervoor het [Twitter account @myEN](http://twitter.com/myEN) aangemaakt. Voordat je tweets kunt importeren leg je eenmalig een koppeling tussen Evernote en jouw Twitter-account. Tweets die je vervolgens richt aan @myEN worden als notitie aangemaakt.

Evernote importeert zowel publieke tweets waarin je @myEN noemt als privéberichten die je naar @myEN stuurt. De tweets komen terecht in je standaard notitieboek. Van publieke tweets bewaart Evernote ook het adres naar de tweet op het web.

Door @myEN te vermelden (mention) attendeer je in één moeite door ook je volgers op een leuke website. *@myEN* is lekker kort en kost je maar 6 van de 140 tekens, bijvoorbeeld:

> e-book Lifehacking met Evernote: http://ebooks.lifehacking.nl @myEN

Je kunt @myEN ook een reactie (reply) sturen, deze tweet is dan wel zichtbaar op je Twitter-profiel en kan worden gelezen door Twitter-gebruikers die zowel jou als @myEN volgen:

> @myEN Melk halen.

Tenslotte kun je @myEN een privébericht sturen, dan leest niemand mee. Dat kan vanaf de profielpagina van @myEN of door de tweet te beginnen met een *d*:

> d @myEN Cadeauidee iPad Dock: http://lifehacking.nl/spullen/e4-ipad-dock/

### Je Twitter-account koppelen aan Evernote

Om je Twitter-account te koppelen aan Evernote doorloop je de volgende stappen:

1. Volg [@myEN op Twitter](http://twitter.com/myEN).
2. @myEN stuurt je een privébericht via Twitter (Direct Message) met een link. Volg deze link.
3. Login op Evernote en geef toestemming voor de koppeling.

![Evernote Twitter-instellingen](images/111_settings_twitter.png)

Voor het leggen van de koppeling hoef je eigenlijk alleen [@myEN te volgen op Twitter](https://twitter.com/intent/user?screen_name=myEN), via het privébericht doorloop je vanzelf de volgende stappen. @myEN volgt je ook terug zodat je privéberichten kunt sturen.

Via de [instellingen van Evernote](https://www.evernote.com/Settings.action "Evernote: Settings") kun je je Twitter-account weer ontkoppelen. Dat kan handig zijn als je een andere Twitter-account wilt koppelen.

Als je je Twitter-gebruikersnaam verandert dan blijft de koppeling gewoon werken.
