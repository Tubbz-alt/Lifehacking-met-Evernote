## Evernote en webservices
De olifant van Evernote symboliseert het oneindige externe geheugen waarmee je alles kunt terugvinden wat ooit jouw aandacht heeft getrokken. Dit hoofdstuk beschrijft manieren  om automatisch notities aan te maken in Evernote die naadloos integreren in je dagelijkse handelingen.

Er zijn twee handige webservices op internet beschikbaar die ervoor zorgen dat jij makkelijker je werk kunt doen:

1. IFTTT (If This Then That);
2. WappWolf.

### Evernote en IFTTT

Met [IFTTT](http://www.eenmanierom.nl/ifttt-if-this-then-that/) koppel je twee webservices zonder programmeren aan elkaar. IFTTT is een afkorting voor "If This Then That", ofwel "Als dit gebeurt doe dan dat". In IFTTT kun je een gebeurtenis (trigger) definiëren die automatisch een bepaalde actie (action) in gang zet.

Zo kun je bijvoorbeeld automatiseren dat als het morgen regent je een mailtje krijgt. Hiervoor koppel je het weerkanaal van aan het e-mailkanaal.

De tientallen [kanalen (channels)](http://ifttt.com/channels) zijn de bouwblokken van IFTTT. Kanalen kunnen op een bepaalde manier worden getriggerd, zoals het weerkanaal kan triggeren op een voorspelling van een regenachtige dag. Het versturen van een e-mailbericht is een voorbeeld van een actie van een kanaal, IFTTT kan ook rechtstreeks met Evernote communiceren.

Als actie kun je op het [Evernote-kanaal op IFTTT](http://ifttt.com/evernote) kiezen tussen *notities aanmaken* en *notities uitbreiden* waarbij je notitieboek en labels mee kunt geven. Tussen de tientallen IFTTT-kanalen vind je er veel die je dagelijkse leven in kaart brengen. Je kunt deze als trigger koppelen aan de actie om een notitie aan te maken in Evernote.

De feedback die mensen op het boek Lifehacking met Evernote via het formulier geven komt via IFTTT in één Evernote-notitie terecht.

Je kunt in Evernote ook een dagboek bijhouden. Maak een notitieboek aan met een naam als "Dagboek" of "Timeline". In een notitie kun je korte teksten met foto's ter herinnering van bijzondere momenten of leuke dingen aanmaken - Evernote zet de datum, tijd en locatie (vanaf een apparaat met GPS) er zelf bij. Met IFTTT kun je zo'n notitieboek ook aanvullen met activiteiten die via internet in kaart te brengen zijn. In IFTTT maak je dan recepten aan die een notitie aanmaken (of bijwerken) in jouw Evernote. Bijvoorbeeld:

* Zonsopgang of zonsondergang.
* Een afspraak in Google Calendar (je agenda) begint.
* Je hebt een bericht via LinkedIn gedeeld.
* Je hebt een bericht via Facebook gedeeld.
* Je bent ergens ingecheckt met FourSquare.
* Je hebt een YouTube-video gepubliceerd.
* Je hebt een verhaal gepubliceerd op Storify.
* Je hebt een artikel gepubliceerd op je blog.
* Je hebt een nummer geluisterd en dat Last.fm verteld (scrobbling).
* Je hebt een foto gedeeld via Instagram.
* Je hebt een foto gedeeld via Flickr.

N.B.: Berichten die je deelt op Twitter kun je helaas niet meer uitlezen via IFTTT wegens [beperkingen die Twitter oplegt over het verder delen van jouw tweets](http://updates.ifttt.com/post/31945038639/upcoming-changes-to-twitter-triggers "Upcoming changes to Twitter Triggers"). In het hoofdstuk Evernote en je Twitterarchief lees je hoe je met behulp van Google Script een RSS-feed van je tweets kunt aanmaken. Deze RSS-feed kun je dan weer via IFTTT uitlezen zodat je tweets onderdeel zijn van je dagboek.

Je kunt zelfs triggers in de offline wereld maken met de [Belkin WeMo aan/uit-schakelaar](http://ifttt.com/wemo_switch) of [bewegingsmelder](http://ifttt.com/wemo_motion). Zo kun je een keten maken die bijvoorbeeld bij zonsondergang (trigger) het licht aan doet (action én trigger in een tweede recept) waarna je in Evernote logt (action) dat het licht aan is gedaan.

Het koppelen van een trigger van het ene kanaal aan een actie van een ander kanaal noemt IFTTT een recept. Er zijn veel recepten voor Evernote beschikbaar dus als je inspiratie op wilt doen of jezelf wat klikwerk wilt besparen doorzoek dan de [gedeelde Evernote-recepten van IFTTT](http://ifttt.com/recipes/search?utf8=%E2%9C%93&q=Evernote) eens.

### Evernote en Zapier

Zapier is een soortgelijke dienst als IFTTT. [Zapier integreert ook met Evernote](https://zapier.com/zapbook/evernote/ "Zapier: Evernote Integrations") dus als je met IFTTT iets mist dan kun je daar een kijkje nemen. De gratis versie van Zapier is gelimiteerd tot vijf "zaps" en verwerkt triggers iedere vijf uur.

### Bestanden via Dropbox bewaren in Evernote met Wappwolf

Met The Wappwolf Automator kun je handelingen die je met bestanden uitvoert automatiseren. Wappwolf kan overweg met opslagruimte *in the cloud* van Dropbox, Google, Box.net en Facebook. Deze opslagruimtes werken eenvoudig samen met je PC of Mac: bestanden in een bepaalde map (folder) worden automatisch met internet gesynchroniseerd en zijn via een webinterface en apps beschikbaar op al je apparaten.

Dankzij Wappwolf kun je met bestanden die je in the cloud plaatst acties uitvoeren, bijvoorbeeld:

> Every time you put a file in the folder Evernote, Upload it to Evernote

Je kunt dus bijvoorbeeld een map op je PC hebben voor Dropbox. In die map maak je een mapje "Evernote" aan. Bestanden die je daarheen sleept worden door Wappwolf automatisch in Evernote geplaatst. Handig daarbij is dat je kunt aangeven in welk notitieboek de notitie terecht moet komen. Titel, tekst en labels zijn instelbaar. Je kunt bij de titel en tekst zelfs gebruik maken van de eigenschappen van het bestand zoals de bestandsnaam.
