## Labels

Iedere notitie kun je handmatig een of meerdere *labels* (*Engels: tags*) meegeven. Labels zijn belangrijke meta-gegevens binnen Evernote om notities te groeperen. Je kunt in Evernote maximaal 10.000 labels aanmaken.

Voorbeelden van labels zijn:

* lezen
* kopen
* namen van familieleden
* naam van je werkgever
* *favoriet (voor veelgebruikte notities)
* bon (bonnetjes voor de boekhouding)

Een label kun je bovenaan een notitie toevoegen, gewoon klikken en typen. Evernote vult automatisch aan op basis van labels die je eerder hebt gebruikt. Met het toetsenbord kun je snel labels toevoegen met Ctrl+Shift+T (Windows) of Cmd+' (Mac).

In de Webinterface en de Windows- en Mac clients kun je ook meerdere notities in één keer labelen. Selecteer alle notities in de huidige weergave met Ctrl+A (Windows) of Cmd+A (Mac). Of klik na de eerste notitie de volgende aan terwijl je de toets Ctrl (Windows) of Cmd (Mac) ingedrukt houdt. Je kunt dan een label invoeren. Of de notities slepen op een label aan de linkerkant.

Evernote laat de lijst met labels die je hebt aangemaakt alfabetisch gesorteerd zien. Als je op een label in de lijst klikt dan geeft Evernote alleen notities met dat label weer.

In de Windows en Mac clients kun je er via het menu Beeld voor kiezen om labels die niet zijn gebruikt in het huidige notitieboek te verbergen zodat je niet mis klikt. Je kunt er ook voor kiezen om ze te laten staan zodat je er notities op kunt slepen om het label juist toe te kennen.

Tip: Door een label te beginnen met een teken of cijfer sorteert Evernote deze bovenaan de lijst. De tekens en cijfers die je op deze manier kunt gebruiken hebben ook een onderlinge volgorde, deze is: #-.(cijfer)@. Je kunt beter het apenstaartje (@) en hekje (#) niet gebruiken in de naamgeving van respectievelijk notitieboeken en labels. Evernote gebruikt deze om e-mailberichten als notitie te importeren (zie hoofdstuk 1.10).

Je kunt labels hierarchisch ordenen in Evernote door ze op elkaar te slepen. De boomstructuur met sublabels die je op deze manier krijgt kan een prettige manier zijn om je notities snel terug te vinden.

Zoekopdrachten in Evernote doorzoeken ook de labels. Je kunt zelfs heel gericht zoeken op labels zoals we in hoofdstuk 1.8 laten zien.

Je kunt labels meesturen in de onderwerpregel van een e-mailbericht door ze vooraf te laten gaan met een hash-teken (#). Evernote past dit label (als het al in Evernote bestaat) toe op notities en verwijdert het netjes uit het onderwerp van de notitie. Zie hoofdstuk 1.10 voor meer informatie over e-mailen naar Evernote.

Notities die je hebt gegroepeerd met een label kun je vooralsnog niet in één keer met anderen delen.

Onze tips:

* Korte labels kun je beter onthouden wat handig is om ze vanuit e-mail te kunnen gebruiken. Je kunt ze sneller intypen en ze nemen minder schermruimte in.
* Labels in enkelvoud zijn korter dan labels in meervoud. Daarbij zijn ze ook van toepassing als er pas één notitie in een notitieboek aan is gekoppeld.
* Wees consistent (kies bijvoorbeeld ook voor Nederlands *of* Engels) -  ook dit helpt met het sneller intypen van labels.

### Herindelen Evernote account
Wat als je je bedenkt over de inrichting van je Evernote-account en heel andere notitieboeken en labels wilt gebruiken? Je kunt een notitieboek aanmaken met de naam *Uitzoeken*. Verplaats daar al je notities naartoe. Als je labels uit Evernote verwijdert dan haalt Evernote ze ook van de notities af waar je ze in gebruikte. Deel Evernote vervolgens naar wens in en maak er gebruik van.

Reserveer dan iedere dag een paar minuten tijd om notities te verwijderen of opnieuw in te delen tot het notitieboek *Uitzoeken* leeg is.
