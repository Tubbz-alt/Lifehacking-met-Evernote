## Evernote en leesvoer

De uitvinding van de drukpers was ooit een grote stap vooruit voor de verspreiding van het geschreven woord. Het is niet eens zo lang geleden dat we naast het papier *ook* met een computer vanaf een beeldscherm konden lezen en met een toetsenbord en stylus konden schrijven. Digitaal. We gebruiken nog papier, omdat we dat zo gewend zijn. Maar met de komst van tablets, e-Readers en beter leesbare beeldschermen is het mogelijk geworden *papierloos* te leven.

In Evernote kun je al dat leesvoer gemakkelijk bewaren en terugvinden wanneer je het wilt lezen. Evernote is als de digitale Holle Bolle Gijs in de Efteling, die roept: *Papier, hier!*

In de Evernote Galerij zijn steeds meer apps en apparaten beschikbaar die helpen bij het [verzamelen van nieuws](http://trunk.evernote.com/nl/category/news-readers) in Evernote en bij [papierloos leven](http://trunk.evernote.com/nl/category/paperless) met Evernote.

Evernote is als een leesmap, die je altijd bij je draagt. Beschikbaar waar je maar wilt. Je kunt je leesvoer daarin makkelijk naslaan, omdat je in Evernote metadata aan je digitale papier kunt toevoegen met de labels en notitieboeken. Tekst in de vorm van een notitie of PDF-bijlage wordt zelfs *full text* geÃ¯ndexeerd. Evernote is dus ook jouw persoonlijke zoekmachine, waarmee je kunt zoeken in jouw digitale papier.

Leesvoer staat in Evernote naast alle mogelijke andere informatie. Je kunt het daar combineren tot praktische dossiers voor alle mogelijke activiteiten.

### Boekenkast

Boeken, brochures en rapporten lees je digitaal het beste met een eReader of een reader-app op je tablet. Je *bewaart* je boeken in Evernote.

De eBoeken zijn er in verschillende soorten en maten: PDF, [ePub](https://nl.wikipedia.org/wiki/EPUB "EPUB - Wikipedia") en meer. Je kunt die bestanden bewaren in Evernote als bijlage bij een notitie. Ook kun je een stapel digitale boeken bijeen comprimeren tot een digitale boekenplank. Plaats de bijlage (bijvoorbeeld een ZIP-bestand) in de notitie, voeg een titel en korte beschrijving toe, een of meer labels en zet de notitie in een notitieboek, bijvoorbeeld: '*Boekenkast*'.

Een boek *lezen* kun je met andere bestanden dan PDF beter niet doen in de Evernote app, maar in de reader van je keuze. Bijvoorbeeld: een ePub-bestand open je vanuit de notitie in Evernote iOS in de iBooks-app. Of een bestand in Kindle-format open je in een Kindle-app of e-mail je naar je Kindle. Zo pak je dus waar je maar wilt een boek uit je digitale boekenkast. Wil je aantekeningen maken in het boek, dan kun je het bestand openen en bewerken in een aan Evernote te koppelen tekstbewerkings-app. Het bestand wordt daarna met aantekeningen bewaard als bijlage in de notitie. Dergelijke apps kun je vinden in de Evernote Galerij, waarover we in hoofdstuk 2 schrijven.

### Knipselarchief

Ooit scheurden of knipten we een artikel uit een krant of tijdschrift om het voor naslag te bewaren. Wellicht doe je dat nog steeds. Maak dan een foto of een scan van dat papieren knipsel. Bewaar dit bestand vervolgens in Evernote.

Ontvang je digitale nieuwsbrieven of knipselkranten via e-mail? Maak daarvoor een filter in je e-mailprogramma,waarmee je die nieuwsbrieven automagisch laat doorsturen naar het e-mailadres van jouw Evernote. Informatie hierover vind je in hoofdstuk 1.10.

Lees je een webpagina in je browser, die je wilt bewaren? Daar heeft Evernote twee speciale digitale scharen voor gemaakt:  de [Evernote Web Clipper](http://evernote.com/webclipper/ "Evernote Web Clipper") en [Evernote Clearly](http://evernote.com/clearly/). Met de Web Clipper kun je geselecteerde tekst of een gehele webpagina, inclusief afbeeldingen en opmaak, opslaan in Evernote. Clearly filtert de kale tekst en enkele afbeeldingen uit de webpagina, waarna je het - naar keuze ook met aantekeningen - in een goed leesbaar formaat in Evernote kunt bewaren. In hoofdstuk 1.15 vind je meer informatie over webclippen. In hoofdstuk 1.16 vind je meer informatie over Clearly.

Op de smartphone en tablet zijn de digitale leesmappen  [Pocket](http://getpocket.com/), [Instapaper](http://www.instapaper.com/) en [Readability](http://www.readability.com/) populair. Daarin bewaar je vanuit een browser of een feedreader artikelen, die je later een keer op je gemak wil lezen. De webpagina met het artikel wordt daarbij gestript tot pure leestekst. Op je smartphone of tablet kun je in een bijbehorende app de artikelen opslaan om ook *offline* te kunnen lezen. Vanuit die app kun je vervolgens een artikel dat je voor naslag wilt bewaren direct naar Evernote sturen.
 
Je kunt artikelen op eenzelfde wijze ook direct naar Evernote sturen met Evernote Clearly of per e-mail. Naar een notitieboek, bijvoorbeeld: '*Leesvoer*'. Maar je kunt dat notitieboek slechts dan ook *offline* lezen in de mobiele apps van Evernote, indien je een Premium-abonnement hebt.

Met [PressReader](http://clkuk.tradedoubler.com/click?p=24371&a=2064103&url=http%3A%2F%2Fitunes.apple.com%2Fnl%2Fapp%2Fpressreader%2Fid313904711%3Fmt%3D8%26uo%3D4%26partnerId%3D2003) kun je digitale versies lezen van originele (buitenlandse) kranten. Artikelen kun je direct vanuit de app in Evernote opslaan. Nederlandse kranten en tijdschriften hebben veelal een eigen app voor het lezen van de digitale versie. Van daaruit kun je artikelen per e-mail in jouw Evernote bewaren.

![Mr Reader](images/305_screenshot_mr_reader.png "Mr Reader")

#### RSS

Liefhebbers van nieuws en blogs lezen de berichten van hun favoriete digitale media veelal door de webfeed - RSS of Atom -  in een feedreader te verzamelen. Dat kan ook in de cloud, met een feedreader. In een feedreader verzamelde artikelen kun je synchroniseren en uitlezen met apps op je smartphone of tablet. Onder meer [Reeder](http://clkuk.tradedoubler.com/click?p=24371&a=2064103&url=http%3A%2F%2Fitunes.apple.com%2Fnl%2Fapp%2Freeder%2Fid325502379%3Fmt%3D8%26uo%3D4%26partnerId%3D2003) voor iOS en [Pulse](http://www.pulse.me/) voor Android. Vanuit zo'n mobiele feedreader kun je artikelen die je wilt bewaren doorsturen naar jouw Evernote.

> Tip: **Mr Reader**. Een bijzonder complete en gebruikersvriendelijke feedreader voor de iPad is: [Mr Reader](http://clkuk.tradedoubler.com/click?p=24371&a=2064103&url=http%3A%2F%2Fitunes.apple.com%2Fnl%2Fapp%2Fmr.-reader%2Fid412874834%3Fmt%3D8%26uo%3D4%26partnerId%3D2003). Het verbaast ons dat Mr Reader nog geen vermelding heeft gekregen in de Evernote Galerij. Deze app is een goed voorbeeld van handige integratie met Evernote. Je kunt bij de Instellingen precies aangeven hoe en waar je artikelen vanuit de app in Evernote wilt bewaren.


#### Evernote en nieuwslezers
Steeds meer nieuwslezers op smartphones, tablets en desktop computers hebben een koppeling met Evernote, bijvoorbeeld [Reeder](http://reederapp.com/ "Reeder"), [Flipboard](http://flipboard.com/ "Flipboard") en [Zite](http://zite.com/ "Zite").

Ook applicaties zoals [Pocket](http://getpocket.com/apps/ "Pocket") en [Instapaper](http://www.instapaper.com/ "Instapaper") waarin je teksten kunt bewaren om later te lezen kunnen overweg met Evernote.

En anders kunnen ze vaak een artikel via e-mail versturen. Deze kun je dan weer naar het e-mailadres van jouw Evernote sturen.

Zoek op een PC of Mac ook altijd even naar een sneltoetscombinatie voor je toetsenbord. In [Caffeinated](http://www.caffeinatedapp.com/ "Caffeinated") (Mac), kun je via de instellingen > plugins een shortcut instellen om een artikel direct naar Evernote te sturen, bijvoorbeeld Cmd-Shift-E. In [FeedDemon](http://www.feeddemon.com/) (Windows) kun je een sneltoets instellen voor het menu met alle opties om een artikel te delen via Tools > Options > Keyboard Shortcuts.

### Vergadermap

De vergadertijgers onder ons ontvangen regelmatig en veel leesvoer. Agenda's van bijeenkomsten en bijbehorende praatstukken. Ontving je die ooit in een enveloppe, map of een stapel papier met een nietje erdoor - tegenwoordig ontvang je die documenten meestal met e-mail in je digitale Postvak IN. Je hoeft die mails met bijlagen niet meer te printen en in je aloude documentenkoffer mee te sjouwen naar de bijeenkomst. Dankzij Evernote!

Ontvang je een e-mail met agenda en vergaderstukken, stuur die e-mail dan meteen door naar het e-mailadres van jouw Evernote. Verander het onderwerp in een duidelijke titel bij de notitie en voeg toe in welk @notitieboek de set vergaderstukken geplaatst moet worden. Voeg - ook in de onderwerpregel - een of meer #labels toe. Bijvoorbeeld een label voor de soort bijeenkomst of het project waarover de vergadering gaat. Voeg tenslotte een label toe met de datum waarop je deze digitale vergadermap nodig hebt, in het format: *YYYYMMDD*.  In die opmaak komen deze datum-labels bovenin je rij labels. Ze staan handig in chronologische volgorde, met de eerstvolgende datum bovenaan. Heb je veel datumlabels, dan kun je deze ook bijeen zetten in een stapel labels.

Je hebt de stukken zo altijd op je smartphone of tablet bij de hand.

Wanneer je een Premium-abonnement neemt op Evernote kun je het notitieboek met vergaderstukken ook *offline* synchroniseren op het mobiele apparaat van jouw keuze. Je documentenkoffer kun je wegdoen - op je telefoon en mobiele computer heb je altijd alle vergadermappen bij de hand. In de app van Evernote. Heb je een gratis abonnement, dan kun je de vergaderstukken online openen in de mobiele app en met de ster tot *favoriet* maken. Deze favoriete notities blijven altijd ook *offline* beschikbaar.

Wil je voorafgaand of tijdens de vergadering aantekeningen maken bij de stukken, dan kan dat in de notitie waarin de e-mail met agenda en documenten is geplaatst. Er zijn ook vele apps beschikbaar waarin je vanuit Evernote documenten kunt openen en waarin je met de hand (vinger of stylus) aantekeningen kunt schrijven en gekleurde markeringen kunt aanbrengen. Het geannoteerde document zet je daarna weer terug in Evernote. Ook voor dergelijke bewerkingen van de stukken heb je dus geen printje meer nodig.

Kijk na de bijeenkomst de notitie(s) met vergaderstukken nog even door. Verwijder het label met de vergaderdatum. Gooi weg wat je niet meer wilt bewaren. Zet de rest in het notitieboek en met de labels van je keuze. Als projectmateriaal of ter naslag voor later.


### Kladblok

Aantekeningen maken. Met je pen in een kladblok. Dat zijn we zo gewend. Wil je dat zo blijven doen, dan kun je die aantekeningen in Evernote bewaren in de vorm van een foto of een scan. 

Er zijn ook apps die van jouw smartphone of tablet een kladblok maken. Met je vinger of met een stylus kun je daarin aantekeningen schrijven en tekenen. Er zijn vele van dergelijke apps. Je kunt de aantekeningen vanuit zo'n digitaal kladblok per e-mail in jouw Evernote plaatsen.

Evernote heeft zelfs zo'n app [gekocht](http://blog.evernote.com/2012/05/07/evernote-acquires-penultimate/). Een app voor op de iPad, die uiteraard naadloos samenwerkt met jouw Evernote: [Penultimate](http://clkuk.tradedoubler.com/click?p=24371&a=2064103&url=http%3A%2F%2Fitunes.apple.com%2Fnl%2Fapp%2Fpenultimate%2Fid354098826%3Fmt%3D8%26uo%3D4%26partnerId%3D2003). In hoofdstuk 1.16 vind je meer informatie over Penultimate.

Wellicht schreef je ooit kladboeken vol met dagboekaantekingen. Tegenwoordig doen we dat meer dan ooit - maar dan digitaal. We tekenen ons leven regelmatig op in ons weblog en/of op sociale media als App.net, Facebook, Google+, Foursquare en Instagram. Je kunt dat alles opslaan in Evernote, bijvoorbeeld in een notitieboek *dagboek*. Leuk om later nog eens terug te lezen. Dat kan meestal nog automagisch ook: met gebruik van [ifttt.com](http://ifttt.com/wtf). Meer informatie hierover vind je in hoofdstuk 3.7.
    
### Leesvoer delen

Lees je regelmatig samen met anderen hetzelfde leesvoer, dan is het praktisch om samen een notitieboek te delen. Plaats alles in dat notitieboek. De documenten hoeven niet meer per e-mail rondgestuurd te worden en je hoeft ze vervolgens ook niet meer zelf in Evernote op te slaan.

Neem je deel aan een leesclub, dan kunnen de te bespreken boeken, uitnodigingen en zo meer in het gedeelde notitieboek. De clubgenoten kunnen hun commentaar in de notitie bij het leesvoer plaatsen en zelf notities met achtergrondmateriaal en recensies toevoegen. Zo ontstaat een mooi *levend* leesclubarchief.

Vergader je periodiek met een gezelschap, dat wordt ondersteund door een secretaris, die de agenda en de vergaderstukken naar de deelnemers mailt? Dan is het handig wanneer deze secretaris die digitale spullen niet meer mailt, maar in een gedeeld notitieboek aanlevert. De toekenning van labels en het actueel houden van de inhoud van het notitieboek doet de secretaris. Commentaar en aanvullend leesvoer kan door de deelnemers van de bijeenkomsten worden toegevoegd. Dit stimuleert een goede voorbereiding, kost de deelnemers minder administratief gedoe in hun eigen mailbox en maakt het werk van de secretaris leuker.

Deel je met een groep eenzelfde vakgebied of hobby, dan kun je voor hen of samen met hen een gedeeld notitieboek vullen met actuele digitale knipsels over die gemeenschappelijke interesse. Een soort knipselkrant, maar dan samen en handiger: in Evernote!

Zomaar enkele voorbeelden. Je kunt er waarschijnlijk zelf nog wel meer bedenken.  Want Evernote biedt gewoon veel praktische mogelijkheden om leesvoer te delen.

Evernote is niet alleen je bovenmenselijke geheugen. Voor jouw leesvoer is het tegelijk ook een moderne boekenkast, knipselarchief, vergadermap en kladblok.
